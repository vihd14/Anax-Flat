Designprinciper
================
Här analyseras fyra olika webbplatser med fokus på deras design och designprinciper. Det läggs störst
fokus på om de använder någon speciell princip gällande sidans design och om det kan tänkas vara något
speciellt syfte med designen.

Urvalet har gjorts utifrån webbplatser jag själv kan relatera till på ett eller annat sätt samt att
de inte ska likna varandra för mycket utifrån ett designperspektiv. Jag ville även få med stilrena designer
samt ett lite mer udda utseende på design.

För att se vilka designprinciper som användes utgick jag främst ifrån mina egna erfarenheter men kikade även en
hel del på [denna](https://designschool.canva.com/design-elements-principles/) hemsida.

*Jag gjorde analysen ensam och har därför inga gruppmedlemmar att skriva om.*

##1. Intra AB
Under x antal somrar tillbaka har jag sommarjobbat på [Intra](http://www.intra-teka.com/svenska), en fabrik
som tillverkar diskbänkar. Därför fick deras hemsida följa med i min analys då jag vet om syftet och vad för
produkter som visas upp. Företagets slogan är "Inspired by design" och är kända för sin så kallade skandinaviska
design som anses kombinera elegans med höga krav på kvalitet och funktion. Detta speglas i webbplatsens tema som
helt klart kan beskrivas som *elegant*.

[FIGURE src="image/intra.png?w=650" class="center shadow"]

Man möts av en stilren startsida i svart-vitt och ett bildspel som visar upp några av företagets produkter och nyheter.
Under det är ett gridsystem som delats upp utefter kategorier såsom kök, sanitet, kontakt etc. Dessa kategorier hittas
även i menyn tillsammans med en hel del annan information. Man har använt sig av olika storlek på startsidan där bildspelet
hamnar i fokus eftersom det tar upp störst plats. Sedan är de olika kategorierna under mindre men ändå i en bra storlek så
att de syns.

Gridet är ett symmetriskt rutnät, vilket gör det till en fröjd för ögat att titta på och menyn är tydlig samt lättnavigerad.
Färgerna som använts är som sagt mestadels svart och vitt, vilker ger en tydlig kontrast och gör innehållet lättläst och
inte för plottrigt. Webbplatsens balans är god och symmetrin fortsätter genom hela sidan.

Om man ska hitta något att klaga på skulle jag säga att
designen känns ganska platt och tråkig. Det är inget speciellt som sticker ut och man blir inte dragen till att kika runt
på hemsidan. Lite färg och mer tyngd på typografin skulle lyfta webbplatsen och göra den mer intressant för kunden.

##2. Schock
För att spåna vidare på diskbänkar valde jag ett företag vars webbplats är lite mer kreativ, nämligen det tyska bolaget [Schock](http://www.schock.de/en/).
Detta företag skapade bland de första diskbänkarna gjorda i granit, vilket man inte ser så ofta. Förutom det udda materialet
finns diskbänkarna i flera olika färger, som bland annat svart, grått och rött.

[FIGURE src="image/schock.png?w=650" class="center shadow"]

Startsidan består av en enkel header och sedan ett bildspel som visar upp företagets syfte och produkter. De använder sig av
skuggningar på texten som visas i bildspelet vilket får det att stå ut lite extra. Den undre menyn som visar företagets
sociala medier är delvis transparent så att bakgrunden lyser igenom något, vilket ger ett mjukare uttryck.

När man kollar igenom de andra sidorna på webbplatsen ser man nyttjande utav olika former såsom cirklar och rutor. Cirklarna
har även annan textur för att sticka ut något mot den vita bakgrunden. Typografin är enkel men utan att bli tråkig och textstorleken
i brödtexten är något större än normalt vilket gör det enkelt att läsa. Även här ges ett mjukare intryck genom att texten är grå
istället för svart, som ibland kan ses som en lite för hård kontrast mot en vit bakgrund när texten blir större.

Jag gillar verkligen webbplatsens snygga balans mellan det stilrena och samtidigt kreativa aspekterna som ger ett inbjudande
uttryck. Balansen mellan monokromt och färg är precis lagom och de effekter som lagts till såsom skuggningar och transparans, som
lätt kan göras för mycket, är även de i lagom mängd.

##3. Skistar
[Skistar](https://www.skistar.com/sv/) är den hemsida man går till för att boka vinterns skidsemester i de svenska eller norska
fjällen. Förutom boende kan man även boka liftkort, skidhyra, skidskola samt köpa all den utrustning man kan tänkas behöva för
en vecka i kylan. Webbplatsens syfte är att samla allt man kan tänkas behöva inför en skidsemester på ett och samma ställe,
för att enkelt kunna boka den perfekta semestern för hela familjen. Under de klassiska skolledigheterna såsom t.ex. sport- och
påsklov anordnar Skistar paketpriser innehållande boende och liftkort till billigare priser.

[FIGURE src="image/skistar.png?w=650" class="center shadow"]

Det är tydligt att webbplatsen använder hierarki i sitt innehåll för att det viktigaste syns först, vilket i detta fall är
nyheter och erbjudanden som visas i den stora bilden på startsidan. Objekten blir sedan mindre och mindre ju längre ned man
skrollar på startsidan, en tydlig hierarki. Menyn är något transparent för att inte skymma innehållet som göms under.

Hierarkin fortsätter på vissa av de andra sidorna men inte på alla, som istället använder sig av lika stora objekt eller
olika storlek på rubriker för att markera vad som är huvudsyftet med undersidan. Den genomgående röda färgen ger en snygg
sammanhållning och en skvätt av färg i den annars gråskaliga designen.

Det känns snyggt och personligt med olika bakgrundsbilder på varje undersida som visar en översikt av vad undersidan
handlar om. Sidan är lätt att navigera genom och de härliga snöbilderna ger en inbjudande känsla till at vilja boka
en skidsemester, precis vad syftet var!

##4. Färna Herrgård
[Färna Herrgård](http://www.farnaherrgard.se/) är ett härligt spahotell i hjärtat av Bergslagen som erbjuder spa, hotell och konferenser. Du kan alltså hålla konferens
följt av en after work innehållande god mat och spabehandlingar eller bara unna dig själv några timmars avslappning ensam
eller med någon du tycker om.

[FIGURE src="image/farna1.png?w=650" class="center shadow"]
[FIGURE src="image/farna2.png?w=650" class="center shadow"]

Designen är elegant och typisk för ett spahotell med ljusa och lugnande färger med vackra bilder som visas i ett bildspel i
headern. En viss hierarki syns i både bilderna och typografin för att få fram den viktigaste informationen. Designen är
i princip snarlik på alla sidor med liknande färgteman och hierarki samt ett vackert bildspel högst upp. Färgerna som används
är olika toner av grått, blått och grönt, dock inga starka nyanser utan mer nedtonade nyanser av dessa färger.

Olika typer av rutnät används på respektive sida. Vissa har symmetriska rutnät medan andra använder lite olika storlekar
på rutorna, vilket ger en inte lika stel uppfattning. Sidornas innehåll hölls centrerat med mycket plats över på sidorna
(om man kollar på en dator).
