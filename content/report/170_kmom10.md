Kmom10
===============================

###Uppdrag 1 – Analys usability
Jag valde här fyra olika webbplatser som jag själv använt i flera år och har god förståelse om. Det var
först lite svårt att försöka sätta sig in i hur det skulle vara att som ny användare besöka dessa sidor
för första gången. Jag klickade noga igenom dem en och en och försökte se allt genom en ny besökares ögon.
Jag analyserade noggrant varje liten sak och försökte minnas om jag tyckte det var klurigt när jag besökte
för första gången eller om det var enkelt att förstå.

Sedan använde jag exempelsidan vi fått som riktlinje väldigt mycket för att se vad man kunde tänka extra på
när man analyserade en webbplats genom ett användarvänligt perspektiv. Den var till stor hjälp och jag
läste igenom den flera gånger innan analysen var klar.

###Uppdrag 2 – Analys skrivsätt
Jag valde fyra sidor jag visste innehöll mycket text och som inte alla var lika varandra. Sedan tog jag med
analyssidan för att se om de verkligen levde upp till sitt syfte (vilket de gjorde). Analysen genomfördes
med mina egna regler som riktlinjer, vilka var regler jag själv vill att en hemsida ska följa för att jag ska
njuta av min läsning och inte störa mig på innehållet.

###Uppdrag 3 – Webbplats
Det första jag gjorde innan jag började koda var att leta lite material till en logotyp och flash-bilden,
alltså lite clipart som man får använda gratis. Sedan klippte jag ihop en logotyp och en flash-bild som jag
skulle använda till webbplatsen. Jag hade redan från början bestämt mig för att göra en till kund nummer ett:
businessföretagaren. Det fick bli en advokatbyrå i Västerås, mina hemtrakter, då jag vet att min personliga
stil är väldigt snarlik den stilrena och klassfyllda design som kunden önskade.

När mina bilder var klara tog jag en kopia av mitt Anax-flat jag byggt tidigare och tömde det på allt jag inte
behövde för att skapa ett skal av en webbplats. Sedan lade jag in mina bilder jag skapat och jobbade mig inåt
så att alla block föll på plats och använde mig av det vertikala gridet. Nästa steg var att fixa temat, som förklaras i nästa punkt.

Det svåraste var nog att skriva om själva webbplatsen då jag inte är ett dugg insatt i advokater och hur det
fungerar på dessa företag. Så jag googlade mig fram till lite information och skrev korta men relevanta beskrivningar.
Hade jag skrivit längre hade det lätt kunnat bli något helt annat då jag har lätt för mig att spåna iväg till andra
saker än det som är relevant. Alla bilder jag använt är royalty free, alltså gratis att använda för alla, för att
inte bryta mot upphovsrättslagen. De är alla relevanta till kontorsjobb och juristik och jag försökte få in lite
trevliga bilder i speciellt bloggen. På tal om bloggen så döpte jag om det till ”nyheter” istället, då det passar lite bättre för företaget.

Hela webbplatsen är responsiv och menyerna beter sig som de ska (den stora försvinner vid mindre skärmar, varpå den
lilla tittar fram). I menyn lade jag till så att den sidan man är aktiv på visas med ett understreck.


###Uppdrag 4 – Tema
Nästa steg var att välja färger och design till standardtemat. Eftersom min logotyp hade rött i sig valde jag
att ta med rött som en röd tråd (ha ha) genom webbplatsens tema. Förutom rött (som jag applicerade i länkar, menyn,
linjer och footern) valde jag att ta med vitt, svart och grått så att det inte blev för mycket färg. Jag ser inte
en typisk juristisk webbplats med massor av olika färger och former så jag höll det relativt nedtonat. Typografin
höll jag också enkel med typsnitt som inte har för mycket krumelurer så det fick bli sans-serif genom hela sidan,
både i rubriker och i brödtexten. Bastemat är en väldigt enkel grund utan färger och tanke på typografi, så här finns inte så mycket att säga.

Mina teman är uppbyggda med vertikalt grid, som jag nämnde tidigare, och det fungerar att skriva ?vgrid respektive ?hgrid
som test. Här hade jag först problem med att mitt vertikala grid inte syntes, det fanns där men bilden syntes inte.
Jag trodde först den hamnat bakom allting men efter att ha kollat igenom all kod noggrant för tionde gången såg jag
att jag skrivit fel på bildens namn… Så den hittade ju inte bilden. Det var i alla fall skönt att det inte var något större problem än det.

Det här var det roligaste uppdraget då jag älskar att visa min kreativa sida och göra en så snygg webbplats som möjligt.
Jag är mer än nöjd med mina teman, speciellt standardtemat, och vet redan nu att det är detta jag vill arbeta med i framtiden.

###Uppdrag 5 – Tema alternativt
Mitt alternativa tema är ganska likt standardtemat förutom att det sträcker sig över hela sidan bredd och har lila som
färginslag istället för rött. Sedan ändrade jag lite i typografin i rubrikerna och menyn.
För att använda lite annorlunda designprinciper lade jag till en gradient i footer, som går från mörklila till svart.
Det ger en effekt av att hemsidan skuggas ut och ger ett snyggt avslut. Här fick jag självklart göra copyrighttexten
ljusare så att den syns, mer än så behövde jag inte ändra. Detta tema använder som de andra två en gridbaserad layout som kan ses via ?vgrid och ?hgrid.

###Uppdrag 6 – Temastrukturer
Jag började med ett bastema (base.less) som utgör grunden för webbplatsen och alla andra teman som gjorts är baserade på detta
tema i grund och botten. Här görs en del positionering men för att positionera block ändrar jag gridets uppbyggnad med hjälp av margins, där det behövs.

Modulerna är alla samlade i mappen “modules” för att inte blanda ihop de med resterande LESS-kod och det är alltid lättare
att samla saker på ett ställe om de hör ihop. På så vis slipper man leta sig genom alla filer för att hitta något, om man inte använder sig av olika mappar.

I base.less importeras alla moduler, vilket gör att de finns med i alla andra teman som skapas utifrån bastemat. Det
gör att man slipper importera modulerna en extra gång och slipper därmed att göra om grunden för webbplatsen, som nu
redan finns klar i base.less. Det är ändå enkelt att designa ett unikt tema då bastemat är väldigt simpelt utan
effekter och speciell typografi samt färglöst. På så vis kan man skapa fler teman snabbare och utan större svårighet.

###Allmänt om projektet
Projektet gick väldigt smidigt att utföra då vi tidigare hade en hel webbplats uppbyggd med Anax-flat och man visste
hur griden fungerade samt alla andra funktioner man gjort. Man kunde använda alla sina kunskaper och det gjorde att
man kunde lägga mer tid på designen än själva sidstrukturen. Mina största problem var att griden inte matchade men jag
fick gå tillbaka till videorna om grid för att lösa problemen. Förutom det hade jag inga större problem som tog lång
tid att lösa. Det var mest små problem som hur jag fick menyn att visa vilket val som var aktivt etc. Det löstes med
flera klasser som tilldelade en viss style till .selected.parent i LESS-filerna. Projektet gick väldigt snabbt för
mig att göra, mest för att jag inte hade mycket tid till att göra det. Men det gick snabbare än jag trodde att få
klart grunden så att jag till och med hann med alla optionella krav. Detta på endast tre dagar av konstant programmerande!
Jag är faktiskt stolt över att jag klarade det.

Projektet var inte för svårt, med tanke på att jag hann klart, då man hade allt man behövde sedan tidigare för att
lösa allting. Analyser har vi gjort flera tidigare så det gick snabbt att komma in i sitt ”analys-moode” och analysera
nya hemsidor på nya sätt. Projektet var bra och man fick verkligen visa sin kreativa sida. Jag gillade att man kunde
välja mellan tre olika kunder för att själv kunna välja den man kände mest passade ens egen stil, eller om man ville
utmana sig själv med något helt annorlunda.

Kursen design tycker jag har varit väldigt rolig då jag älskar allt som har med design att göra. Jag har verkligen fått
visa men kreativa sida, även om jag varit tvungen att backa tillbaka några steg för att inte designa för mycket. Lärarna
har varit duktiga och föreläsningarna har verkligen hjälpt en att komma vidare med kursmomenten. Om man fastnat på något
kommer man garanterat att få veta vad som är fel på föreläsningen. Jag är nöjd med kursen men känner att det var lite
tråkigt att få en helt klar mall av ramverket och inte få lära sig hur det byggs upp från grunden. Jag förstår att det är
svårt att lära sig men hoppas det kommer i framtiden.

***Jag ger kursen betyget 9/10.***
